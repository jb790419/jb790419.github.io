---
layout: post
title: Rozhovor pro Reaktorník
author: blahovad
addons: related
menu: true
order: 1
description: >
  Otevřená radnice --- Dagmar Bláhová
---

***Zkuste stručně voličům prezentovat, co nového do nadcházejícího komunálního
volebního cyklu nabízíte a&nbsp;proč se zrovna Vy hodíte nejlépe na lídra strany.***

Naším cílem jsou koncepční kroky týkající se vedení radnice: transparentnost ve vedení radnice,
aby bylo všem jasné, kdo skutečně město řídí, dále nezávislost Choceňského zpravodaje, který teď
funguje jako politický tlampač vítěze předchozích voleb. Rádi bychom zřídili placenou funkci
městského architekta a&nbsp;zrušili smlouvu o&nbsp;dílo s&nbsp;bývalým úředníkem radnice ohledně
architektonického rozvoje města. V&nbsp;tomto balíku opatření jsou i&nbsp;kroky týkající se přípravy
městského rozpočtu. Takže nikoli jedním zastupitelem, který „už ani není na radnici“, ale jako
v&nbsp;jiných fungujících městech pod drobnohledem a&nbsp;účastí návrhů zastupitelstva. Tři měsíce před
schvalováním, nikoli deset dní a&nbsp;s&nbsp;částí tzv.&nbsp;participativního rozpočtu.

Druhý balík opatření se týká péče o&nbsp;choceňskou zeleň s&nbsp;cílem eliminovat akce jako „prořežeme
skály v Pelinách, protože před sto lety tam nic nerostlo“.

Úplně nově neseme dvě témata: muzeum železnice ve výtopně a&nbsp;ochrana paty Tocháčkova kopce.
V&nbsp;případě výtopny stejným směrem směřoval schválený strategický plán města. V&nbsp;případě Tochajdy
se jedná o&nbsp;přirozený odpor proti kroku radnice, který vnímáme jako poškozující zájem města
v&nbsp;několika aspektech.

Lídrem jsem se stala, protože mi Otevřená radnice dala důvěru.

***Jste zastupitelka města, jak vnímáte hegemonii ODS na choceňské radnici
a&nbsp;jak se Vám s&nbsp;jejich lídry spolupracuje? V&nbsp;čem by byla Otevřená radnice pro
Choceňáky prospěšnější?***

Působí to na mě jako uzavřený systém s&nbsp;prvky jednání na hranici „kmotrovského stylu“. Obrazně
řečeno taková chobotnice s&nbsp;chapadly v&nbsp;dalších politických stranách. Takový prostor je náchylný
k&nbsp;aroganci moci a&nbsp;přehlížení zájmů obyčejných lidí i&nbsp;samotného města. Otevřená radnice
v&nbsp;tomhle  ohledu nabízí kontrolovatelnost a&nbsp;průhlednost řídící struktury.

***Je něco, co se Vám jako zastupitelce povedlo prosadit?
Co byl naopak největší neúspěch?***

Povedlo se mi svými aktivitami přispět k&nbsp;zastavení plánu nadjezdu na Lhotách přes hradeckou trať
ve formě, která úplně ignorovala územní plán, úplně ignorovala dlouhodobý záměr nadjezdu přes
pražskou trať a&nbsp;k&nbsp;její realizaci bylo potřeba zbourat výtopnu.

Taky se mi povedlo dohledat a&nbsp;společně s&nbsp;Martinem Grundmanem odargumentovat jeden nepěkný
přeprodej pozemků, kde se cena pozemku za čtvrt milionu nákupu během pár měsíců zvedla na
pětinásobek, za který to měla Choceň „výhodně“ nakoupit.

Naopak pod stolem skončil návrh na vrácení kuchyně do MŠ Stromovka, singltreky, reforma
Choceňského zpravodaje.

***Povoláním jste učitelka. Nemáte někdy tendenci Vaše spolustraníky a&nbsp;spoluzastupitele
„vyučovat“?***

Zastupitelé i&nbsp;lidé v&nbsp;Otevřené radnici jsou dospělí lidé. V&nbsp;rámci Otevřené radnice funguje běžná
diskuze a&nbsp;zpětná vazba. Pokud mám takové tendence, ne větší než kdokoliv jiný.

***Kdybyste ve volbách výrazně uspěli, s&nbsp;kým byste vytvořili koalici nejraději?***

S&nbsp;těmi, kteří mají vůli ke změně, jsou otevření k&nbsp;otevřenosti a&nbsp;postaví se s&nbsp;námi za lidi, kteří podepsali petici „Stop výstavbě pod Tocháčkovým kopcem“.

***Jak by vypadala Choceň v&nbsp;roce 2050, kdyby byla Otevřená radnice „u&nbsp;kormidla“?***

To nevím. Můžu říct, jak si Choceň v&nbsp;roce 2050 představuji já: plnou zeleně, fontán, pěších zón,
malých obchůdků, klokotá životem, hudbou a&nbsp;barvami, je tu bezpečno, lidé se zdraví a&nbsp;usmívají a&nbsp;já
jako sedmdesátiletá důchodkyně můžu v&nbsp;klidu umřít, protože moje vnoučata žijí v&nbsp;choceňském ráji.

***Bude Vaše kampaň gradovat, nebo bude tak nudná jako u&nbsp;všech ostatních volebních uskupení
v&nbsp;předchozích komunálních volbách?***

Zítra začínají volby. Seskok padákem na choceňské náměstí jsme museli kvůli počasí zrušit.

***Jaké jsou podle Vás 3&nbsp;největší problémy, které momentálně Choceň trápí, a&nbsp;jak je budete
konkrétně řešit? S&nbsp;důrazem na slovo „konkrétně“.***

První problém: Atmosféra strachu a&nbsp;za těch třicet let od převratu tolikrát zrazené naděje lidí,
vkládané do další politické volební vlny&nbsp;-- pokusíme se lidem vrátit důvěru v politiku novým
způsobem práce a&nbsp;řízení.

Druhý problém: řízení obce a&nbsp;mediální obraz&nbsp;-- přes kontrolní mechanismy, radniční periodikum
a&nbsp;web, a&nbsp;závazné strategické dokumenty. Kontrolní postupy tady existují jen formalisticky. Chybí
transparentnost, participace veřejnosti a&nbsp;dialog s&nbsp;lidmi. Za předchozí čtyři roky jsme získali celkem
přesný obraz toho, kde jsou slabiny celého procesu.

Zároveň Choceňský zpravodaj potřebuje reformovat, aby široce informoval o&nbsp;faktickém dění na
radnici, včetně radničního webu. A strategický plán města a&nbsp;územní plán nejsou jen papíry nutné
archivovat, je třeba je realizovat nebo aktualizovat.

Třetí problém: veřejné služby neodpovídající kvalitou ani objemem potřebám moderní Chocně&nbsp;-- provedeme revizi městského rozpočtu s&nbsp;cílem zjistit, co se přesně děje se 150&nbsp;milionovým
rozpočtem, potažmo celkovým půlmiliardovým majetkem města s&nbsp;cílem efektivní správy majetku
pro účely veřejné.

***Jaké jsou 3 nejdůležitější projekty, které jako zastupitel, radní či starosta budete prosazovat? Proč
zrovna tyto a&nbsp;jakou taktikou/strategií je hodláte v rámci koalice podpořit?***

Základní je jeden: vytvořit otevřené informační prostředí. Způsobem, že informace
o&nbsp;připravovaných záměrech města budou k dispozici všem, nikoli úzké skupině obyvatel propojené
s&nbsp;radnicí. Původně to mělo prý v&nbsp;Chocni chránit zájmy města před spekulanty. Výsledek je, že se
všichni bojí cokoliv říct nahlas, aby někdo náhodou nezačal s&nbsp;něčím spekulovat, ale udržují tím
v&nbsp;klidu (nebo nervozitě) jen masu obyčejných lidí, a&nbsp;mezitím si ti, co mají včas správné informace,
vše potřebné pro své soukromé zájmy ošetří.

Pro novou budovu ZUŠ a&nbsp;pohřební síň je potřeba vytipovat místo. Věci jsou v pohybu, když je vůle,
existuje i&nbsp;cesta. Financování se děje podobně jako v&nbsp;případě jiných městských projektů. Pokud se
nenajdou peníze v&nbsp;městském rozpočtu a&nbsp;věc není strategického významu, hledá se soukromý partner nebo se hledá dotační titul (viz 20 milionová investice do Mateřské školy Vostelčice. Zrovna tenhle
titul nalezla a&nbsp;předložila investičnímu odboru vznikající Otevřená radnice v roce 2014 pro použití v&nbsp;MŠ&nbsp;Stromovka. Radnice ho ale použila jinde.)

***Jste organizátorkou petice proti výstavbě supermarketu v&nbsp;okolí Tocháčkova kopce a&nbsp;velmi
důrazně, v&nbsp;choceňských kuloárech se povídá, že až hystericky, se proti této stavbě prezentujete.
Myslíte, že to bude pro Vás ve volbách výhoda? Je toto opravdu tak silné téma pro Choceň? Zkuste
nezaujatému voliči stručně vysvětlit, o&nbsp;co v této problematice jde.***

Před dvanácti lety firma Agile chtěla stavět na dotčeném místě supermarket. Žádala o&nbsp;EIAu
(posouzení vlivu stavby na životní prostředí). Proti se postavil odbor životního prostředí Vysoké
Mýto, Agentura na ochranu životního prostředí Hradec Králové, zároveň odpovědný úřad ve
Vysokém Mýtě nedoporučil vyjmutí oblasti z&nbsp;Pozemkového fondu, a pozor&nbsp;-- to hlavní&nbsp;-- tuhle stavbu
neměla Choceň ani v&nbsp;územním plánu.

Když se ukázalo, že radnice přesto chce investorovi vyhovět, zvedla se proti záměru první petice.
Agile trvala na záměru, EIAu zajistila, ale nakonec se stavět nezačalo.

Ekologické námitky trvaly dál. Na otázku, jak mohla dostat EIAu, když několik částí státu stálo
proti záměru, mi odpovědný vedoucí na krajském úřadě řekl, že „město to chtělo“. Za město je na té
žádosti podepsán p.&nbsp;Valtr a p.&nbsp;Kučera. V&nbsp;té době tady ale nebyl ani Lidl, ani se nestavělo OC Lhoty.

V září 2017 přišla na naše současné zastupitelstvo žádost o&nbsp;prodej velkého kusu městského
pozemku v&nbsp;dotčeném místě s&nbsp;odůvodněním&nbsp;-- výstavba Billy plus dva obchody, parkoviště a&nbsp;další
náležitosti obchodního centra.

Vše se dělo bez účasti veřejnosti i&nbsp;bez uvedení tématu na pozvánkách na zastupitelstva. Zmínka
o&nbsp;tom nebyla ani ve zpravodaji, ani na webu města.

Ten den zastupitelstvo žádost většinou hlasů zamítlo.

V&nbsp;březnu přišla od Agile žádost znovu. Opět bez jakékoliv informace pro veřejnost. Vše probíhalo
v&nbsp;naprosté tichosti. Do čtrnácti dnů od žádosti investora byl záměr schválen, ačkoli tentýž měsíc vyšlo
územní rozhodnutí o&nbsp;výstavbě obchodního centra Lhoty.

Zvedla se druhá petice, podepsalo ji 1500 lidí, z toho 1150 přímo Choceňáků s&nbsp;trvalý pobytem
v&nbsp;Chocni. V&nbsp;petici jsou všechny důvody, proč ne, a&nbsp;sotva se tam vešly. A&nbsp;tahle masa lidí vedení
radnice nezajímá. Městská rada i&nbsp;většina zastupitelů dál trvá na záměru prodeje, přestože nedokáže
ani pojmenovat, jaké výhody to pro město má v&nbsp;době, kdy se staví obrovské obchodní centrum na
Lhotech.

Svobodu trhu si představitelé radnice vykládají jako svobodu investorů vykoupit si městské
pozemky a&nbsp;realizovat podnikatelský plán likvidací lokality.

Co se to stalo, když si vedení devítitisícového města nechává vnucovat podmínky od soukromého
investora? Co je motivem takového postoje? Zájmy města? A&nbsp;proč nemá územní plán hraniční
hodnoty pro velikost obchodů v&nbsp;plochách rodinných domů jako ostatní města?

Pak se může radnice vysmívat veřejnosti, že prodá parcely určené pro zástavbu rodinnými domy
investorovi k výstavbě obchodního centra nebo na výstavbu administrativní budovy lesní správy.

Odkaz na videozáznam posledního jednání zastupitelstva (mimo jiné i s tímto tématem) naleznete
na: [webu Otevřené radnice](https://otevrenaradnicechocen.cz/zastupitelstvo/2018-09-25-zaznam/). Tohle téma je nejlépe zdokumentované, co se týče způsobu reakcí a&nbsp;chování současného vedení radnice vůči veřejnosti a&nbsp;vůči zeleni, kterou se radnice pyšní. Jako volební téma jsme ho zvolili, protože jsme na něm strávili neuvěřitelné množství času a&nbsp;energie. Historický vývoj tohoto tématu
charakterizuje dlouhodobý přístup choceňské radnice ke správě věcí veřejných. Proto je potřeba
o&nbsp;tom mluvit hodně nahlas.

***Prostřednictvím poslední otázky můžete vzkázat něco našim čtenářům&nbsp;--- Vašim potencionálním
voličům.***

Mám vzkaz pro všechny voliče: komunální volby mají složitý přepočítávací systém, nefunguje jako
ve volbách do Poslanecké sněmovny. Zaškrtávání kandidátů nejsou preferenční hlasy, jak jste
zvyklí. Ty hlasy se připočítávají kandidátce a&nbsp;těm, co jsou na prvních místech, dál přepočítávají přes
koeficient, získává se procentuální rozdělení ze všech hlasů, pak se počítá počet mandátů na
politickou stranu a&nbsp;teprve pak se kouká, jestli náhodou některý kandidát na kandidátce nedostal
Vaše individuální křížky, a&nbsp;to jich musí mít procentuálně o deset procent víc než je průměrné
procento na celou kandidátku. To znamená, že vždycky, když křížkujete, tak v&nbsp;prvé řadě volíte
vedení té kandidátky. Chci, abyste to věděli, protože se o&nbsp;tom nemluví.

A&nbsp;poslední věta: ať budete volit kohokoliv, je to dobrá volba, protože je svobodná.
